## <img src="/Images/Icons/book.png" width="200" height="200" />

## Kitabın amacı 

_**"Bütün araştırmacılar Açık Bilimin farkında olduklarında ve tüm kariyer aşamalarında Açık Bilimi uygulamak için eğitildiklerinde, desteklendiklerinde ve yönlendirildiklerinde araştırmanın daha fazla görünürlük kazandığı, daha verimli bir şekilde paylaşıldığı ve gelişmiş araştırma bütünlüğü ile gerçekleştirildiği bilimsel bir ekosistemi teşvik ederek, araştırmanın gerçekleştirilme ve yayılma şeklini temelden değiştirme potansiyeli vardır."**_ [Açık Bilim Becerileri Çalışma Grubu Raporu](https://ec.europa.eu/research/openscience/pdf/os_skills_wgreport_final.pdf#view=fit&pagemode=none) \(2017\)

Bilimsel çıktıları ve süreçleri herkes tarafından erişilebilir ve yeniden kullanılabilir hale getirme hareketi olan Açık Bilim, teknoloji ve hizmetlerle olduğu kadar kültür ve bilgi ile de ilgilidir. Araştırmacıları, uygulamalarını değiştirmenin faydaları konusunda ikna etmek ve onları bunu yapmak için gereken bilgi ve becerilerle donatmak, bu nedenle önemli bir görevdir.

Bu kitap, Açık Bilim eğitmenleri ve eğiticilerinin yanı sıra araştırma uygulamalarında şeffaflık ve katılım düzeylerini iyileştirmekle ilgilenen herkese rehberlik etmekte ve kaynaklar sunmaktadır. Bilgisini aktarma arzusuyla gelişmekte olan Açık Bilim topluluğunu destekleyen ve birbirine bağlayan bu el kitabı, çeşitli ortamlara ve hedef kitlelere uyarlanabilecek eğitim faaliyetleri önermektedir. Kitap, eğitmenleri kendi Açık Bilim eğitimlerinde kullanmak üzere yöntemler, kılavuzlar, örnek eğitim taslakları ve ilhamlarla donatmaktadır. Açık Bilim ilkelerini araştırmacılara ve destek personeline iletmek için dünya çapındaki Açık Bilim savunucularına pratik bilgi sağlamaktadır. Ne işe yarar, ne işe yaramaz? Sınırlı kaynaklardan en iyi şekilde nasıl yararlanabilirsiniz? Bu kitapta, kendi eğitim etkinliklerinizi oluşturmanıza yardımcı olacak çok sayıda kaynak bulacaksınız.

Yazarların Açık Bilim ilkelerini aktarma konusundaki birikimli tecrübe ve becerilerine dayanan bu el kitabı, açık bilgi ve eğitim ortamında pratik öğretime yöneliktir. Diğer bir ifadeyle, bu el kitabının odağı Açık Bilim fikrini yaymaya değil, Açık Bilim uygulamalarının en etkili şekilde nasıl destekleyeceğine dayanmaktadır.

## <img src="/Images/Icons/gears.png" width="150" height="150" />

## Bu kitap kimin için?

Bu el kitabı, açık araştırma uygulamalarının benimsenmesini teşvik etmek için Açık Bilim eğitim etkinliklerine ev sahipliği yapmak veya disiplin bazlı eğitim etkinliklerinde Açık Bilim kavramlarını tanıtmak isteyen herkes için hazırlanmıştır. Bunlar, araştırmacılar, kütüphaneciler, altyapı sağlayıcılar, araştırma destek çalışanları, fon sağlayıcılar, politika yapıcılar ve karar vericilerdir. Bu el kitabı aynı zamanda, araştırmacılar (ve diğer paydaşlar) ile düzenli veya ara sıra teması olan ve Açık Bilim bilgilerini, rutin iş sorumluluklarının bir parçası olarak ya da fazladan bir zaman yatırımı yaparak paylaşmak isteyenler içindir. Daha da önemlisi, Açık Bilim terimine atıfta bulunup bulunmadıkları (hatta kullanmak isteyip istemedikleri) farketmeksizin, araştırmada yeniden kullanımı, katılımı, verimliliği, eşitliği ve paylaşımı teşvik etmek için eğitim etkinliklerine ev sahipliği yapmak isteyenler için yararlı olacaktır.

Bu el kitabında "eğitmen", tecrübe düzeyi farketmeksizin, bir Açık Bilim eğitim etkinliği düzenlemek isteyen herkes olarak tanımlanmıştır. Bu tanım, eğitimlerinde Açık Bilim terimini kullanmak istemeyenleri veya bu konuda kendilerini rahatsız hissedenleri de içermektedir. Kitap araştırmacılara, çalışmalarını iyileştirmek için somut beceri ve kavramların öğretilmesi konusunda tavsiyeler içermektedir. Bunların çoğu "Açık Bilim" şemsiye teriminin altında olsa da, bu şekilde öğretilmeleri gerekmemektedir. "Açık Bilim" teriminin ihtiyatlı kullanımı, "Açık Bilim" başlıklı bir eğitim yalnızca belirli bir araştırmacı kesimini çekecekken, "Verilerinizi nasıl yayınlarsınız?" başlıklı bir eğitimle daha kapsamlı bir grubun cezbedilmesini sağlayabilir. Bir eğitmenin işinin bir parçası, hedef kitleyi ve bu hedef kitleye en iyi nasıl ulaşacağını belirlemek olduğundan, bu gibi kararları en iyi eğitmen verir.

## <img src="/Images/Icons/questions.png" width="150" height="150" />

## Açık Bilim nedir?

[FOSTER taksonomisine](https://www.fosteropenscience.eu/taxonomy/term/7) göre, "Açık bilim, bilimsel araştırmaları, verileri ve yayımlamayı, sorgulayan bir toplumun tüm kesimleri için erişilebilir kılma hareketidir." Bir grup ilke ve uygulama olarak tanımlanabilir:

* **İlkeler**: Açık Bilim, araştırmalar için artan şeffaflık, yeniden kullanım, katılım, işbirliği, hesap verebilirlik ve tekrarlanabilirlik ile ilgilidir. Kapsayıcılık, açıklık, eşitlik ve paylaşım gibi ilkeler aracılığıyla araştırmaların kalite ve güvenirliğini artırmayı amaçlamaktadır. Yaşam ve Doğa Bilimleri, Mühendislik, Matematik, Soyal Bilimler ve Beşeri Bilimleri kapsayan açık bilim basit olarak, araştırmanın gerektiği gibi yapılması şeklinde düşünülebilir \([Open Science MOOC](https://opensciencemooc.eu/)\).
* **Uygulamalar**: Açık Bilim, -araştırma çıktılarına erişimin açılması, veri paylaşımı, açık not defterleri, araştırma değerlendirmede şaffaflık, \(mümkün olduğunda\) araştırmaların tekrarlanabilirliğini sağlama, araştırma yöntemlerinde şeffaflık, açık kaynak kod, yazılım ve altyapı, yurttaş bilimi ve açık eğitim kaynakları dahil olmak üzere-  bilimim yapılma biçimindeki değişiklikleri içerir.

**Dil ile ilgili bir not:** İngilizce "bilim/science" sözcüğü geleneksel olarak beşeri bilimleri ve sosyal bilimleri içermediğinden, "open scholarship" ya da "open research" gibi daha kapsayıcı terimler sıklıkla kullanılmaktadır. Daha yaygın kullanıma sahip olması dolayısıyla kitapta "Açık Bilim/Open Science" terimi kullanılmış olmakla birlikte, tüm bilimsel disiplinlerden araştırmaları kapsayacak şekilde okunmalıdır.

## <img src="/Images/Icons/arrow.png" width="150" height="150" />

## Bu kitap nasıl kullanılmalı?

Bu el kitabı modüler bir şekilde tasarlanmıştır. Sizinle ya da eğitiminizle ilgili bölümleri seçebilir, diğerlerini atlayabilirsiniz.

[__Bölüm 2__ "Açık Bilimin Temelleri"](https://github.com/Open-Science-Training-Handbook/-Open-Science-TrainingHandbook_TUR/tree/master/02OpenScienceBasics) başlığı altında eğitiminizin içeriği ile ilgili bilgi edineceksiniz. Açık Bilim ile ilgili tüm konular el kitabının bu bölümünde sunulmakta ve açıklanmaktadır. Bu konulardan bir veya ikisini zaten biliyor musunuz? Harika, o halde henüz duymamış olabileceğiniz diğer yönlerine bir göz atın. Doğrudan bu konularda eğitim etkinlikleri yapmayı planlamıyor olsanız bile, Açık Bilim konuları arasında çok fazla örtüşme söz konusu olduğundan, büyük olasılıkla yararlı bulacaksınız.

Genel olarak eğitim hakkında hiç bilginiz yoksa ya da çok az bilgi sahibiyseniz, lütfen [ __Bölüm 3__ "Öğrenme ve Eğitim Üzerine"](https://github.com/Open-Science-Training-Handbook/-Open-Science-TrainingHandbook_TUR/tree/master/03OnLearningAndTraining) başlıklı bölüme bir göz atın. Eğitim tekniklerine genel bir bakışın yanı sıra eğitiminizi tasarlamak için pratik ipuçları vermektedir. Halihazırda biraz deneyim sahibiyseniz, farklı öğretim yaklaşımları ile ilgili bilgi edinmek ve bilgilerinizi tazelemek için de bu bölümdem yararlanabilirsiniz.

Daha büyük kapsamlı çalıştaylar ve bilgilendirme etkinlikleri çok fazla planlama gerektirebilir. Etkinliğinizi başarılı kılmak, küçüğünden büyüğüne, zamana duyarlı birçok karar vermeyi gerektirecektir. [__Bölüm 4__ "Örgütsel Yönler"](https://github.com/Open-Science-Training-Handbook/-Open-Science-TrainingHandbook_TUR/tree/master/04OrganizationalAspects) kurumsal unsurlarla ilgili faydalı bilgiler sağlamaktadır. Ayrıca eğitiminizi planlamanıza yardımcı olacak kullanışlı bir kontrol listesi sunmaktadır.

Canlı ve etkileşimli eğitim etkinlikleri, ilgi çekici aktiviteler yapılmasını gerektirir. Örnek alıştırmalarımız ve ek kaynaklarımız, hedef kitlenizin ilgisini çekecek, teorik konular hakkında pratik bilgiler verecek veya katılımcılarınızdan size geri bildirim sağlayacaktır. [__Bölüm 5__ "Örnekler ve Uygulama Kılavuzu"](https://github.com/Open-Science-Training-Handbook/-Open-Science-TrainingHandbook_TUR/tree/master/05ExamplesAndPracticalGuidance) 
eğitim uzmanları tarafından test edilmiş ve onaylanmış bir dizi örnek uygulama ve kaynak sunmaktadır. Bunları denemekten, yeniden kullanmaktan ve uyarlamaktan çekinmeyin! 

Gelişmekte olan diğer herhangi bir alan gibi, Açık Bilim oldukça fazla ve bazen de anlaşılması güç bir terminoloji kullanmaktadır. Bunların bir kısmına aşina olmayabilirsiniz.  Cesaretiniz kırılmasın! [__"Terimler Sözlüğü"__](https://github.com/Open-Science-Training-Handbook/-Open-Science-TrainingHandbook_TUR/tree/master/06Glossary) daha az bilinen terim ve kavramların çoğunu açıklayacaktır.  

Bu el kitabı, yaşayan bir kaynak formatında oluşturulmuştur. Bunun anlamı, Açık Bilimdeki yeni gelişmelerin yanı sıra Açık Bilim eğitmenleri ve genel hitap kitlemizden gelen geri bildirim ve öneriler doğrultusunda düzenli olarak güncelleneceğidir. İyi uygulamalarınızı, örnekleri, kaynakları, görüş ve deneyimlerinizi Github üzerinden eklemekten lütfen çekinmeyin. 

Bu el kitabını okumaktan keyif alacağınızı umuyor ve gelecekteki Açık Bilim eğitiminiz için en iyisini diliyoruz!

## <img src="/Images/Icons/open_licenses.png" width="150" height="150" />

## Açık Lisans ve Haklar

Açık Bilim Eğitimi El Kitabı, mümkün olan en iyi biçimde kullanabilmeniz için bir Açık Eğitim Kaynağı olarak yazılmıştır. Bu nedenle, çalışma [Creative Commons Public Domain Dedication \(CC0 1.0 Universal\)](https://creativecommons.org/publicdomain/zero/1.0/) lisansı ile kullanıma sunulmuştur. Bu el kitabındaki bilgileri yeniden kullanmak ve kopyalamak için bizden izin istemeniz gerekmemektedir. Eğitim slaytlarınız veya eğitiminize uygun görünen görseller için içerik oturumundaki bilgileri kullanmaktan çekinmeyin. Bu kitapta atıf yapılan bazı materyallerin telif hakkıyla korunuyor olabileceğine dikkat edin. Eğer öyleyse, bu durum metinde belirtilecektir. Lütfen, içeriği kullanırken el kitabına atıf yapmayı gözardı etmeyin. 

Yararlandığımız tüm kaynakları belirtmeye çalıştık. Herhangi bir nedenle size uygun şekilde kredi vermeyi atladıysak, bu kötü niyetle yapılmamıştır. Düzeltmeleriniz için [elearning@fosteropenscience.eu](mailto:elearning@fosteropenscience.eu) adresi aracılığıyla bizimle iletişime geçmekten çekinmeyin.

